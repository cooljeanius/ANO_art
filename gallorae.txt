Wśród Akladyjczyków niewielu jest ludzi o jaśniejszej cerze, jeszcze zaś mniej
jest takich, którzy mieliby jasne włosy. Blondynów zaś nie spotyka się niemal 
wcale - za wyjątkiem klanu Gallorae. Skąd wśród Gallorae tak niezwykłe cechy, nie
wiadomo. Plotki krążą, że wzięło to się stąd, że w czasie najazdu
wszyscy mężczyźni tego klanu porzucili swoje żony i wzięli zamiast tego
wesnotyjki. Nie może to jednak być prawdą, gdyż ponoć blondyni wśród nich 
zdarzali się już i w czasie ucieczki z ogrodu za pustyniami na wschodzie.
Często jednakże wrogowie wypominali Gallorae ich wygląd, sugerując im mieszane
pochodzenie. Sami Gallorae zawsze starali się udowodnić czynami, że podejrzenia
te są im obce. Lojalni wobec króla, odważni, szczęśliwi w boju, byli silnym
i licznym klanem. Wbrew samym sobie jednak często byli uważani za 
jeden z ważniejszych klanów należących do tego, co gdzie indziej nazwano by
stronnictwem liberalnym. Chociaż niechętni związkom z pariasami, chociaż
demonstracyjnie religijni i konserwatywni, jednak z racji samego wyglądu
uważani byli za naturalnych sprzymierzeńców przez tych wszystkich, którzy
chcieli zakończyć wieczną wojnę domowę z pariasami. 

Nawet pariasi uważali Gallorae za mniej dzikich i barbarzyńskich od innych
Akladyjczyków. Nie wiadomo, skąd się ta opinia wzięła, sami Gallorae nie robili
nic, by dać jej powód. Wystarczało jednak, by jakiś Gallorae darował życie
jakiemuś wieśniakowi, który nie mógł zapłacić podatku, by zaraz szła fama o ich
szlachetności. Prawdą jest, że Gallorae często postępowali łagodnie wobec swoich
poddanych -- nie brało się to jednak z ich miłości do nich. Gallorae traktowali
swoich poddanych jako swoją własność i traktowali ich tak samo jako swoje
bydło, psy czy świnie. Dbali o to, by ich psy miały ciepłe budy, by ich bydło nie
głodowało, nie zabijali bez potrzeby swoich świń -- i dokładnie taki sam stosunek
mieli do "swoich" pariasów. Nie różnili się też tym zresztą zbytnio od wielu innych
Akladyjczyków. Byli jednak blondynami, więc automatycznie wielu ich uważało za 
"swoich", ku niekończącej się irytacji samych Gallorae.

Niemniej jednak klan Gallorae zawsze był uważany za posiadający więcej znaczenia,
niż faktycznie by to wynikało z jego bogactwa, siły, czy też faktycznych wpływów.
